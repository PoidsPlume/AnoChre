Qui tout veut faire sans consel
Se maus l’en vient ne m’en mervel
En toute riens est bien droture
C’on i esgart sens et mesure
Bien doit cil qui en mer se met
Veoir que li tans li pramet
Et quant il voit qu’il a bon vent
Si peut nagier seürement
Ausi qui s’entremet d’amer
Et par savoir le veut mener
Bien doit garder au comencier
Qu’il ne s’i laist trop enlacier
Car des que s’en est entremis
Et il en est auques aquis
Puis n’est il pas a son plaisir
Soit biens soit maus nen poeut partir
Mais neporquant se il avient
Ke cil qui fole amor maintient
En est sorpris et fort destroiz
Lors est il bien raisons et drois
Que cele en oie sa proiiere
Ne ne soit pas vers li trop fiere
Ke tost en poeut avoir damage
Par son orguel par son outrage
Amors ke Nature consent
Dequ’ele a anbedeus se prent
Et de tout est a lor plaisir
Est bien loiaus a maintenir
Et s’il avient que femme prit
Qui que il soit qui l’escondit

Je voel et di sans entreprendre
Que on le doit ardoir u pendre
De maintes gens avons veü
Quil lor en est mesavenu
Narcisus qui fu mors d’amer
Nous doit essanple demostrer
Amors blasmoit et sa poisçance
Ki puis en prist aspre venjance
A tel amor le fist aclin
Dont il reçut mort en la fin
Uns devins ert de Tebes nés
Qui de voir dire ert esprovés
On ne pooit apercevoir
Ne par experiment savoir
K’il deïst onques se voir non
Por c’ert a Tebes de grant non
Une dame de la cité
Li a un sien enfant porté
Que li die ce qu’il en sent
Se porroit vivre longement
Et cil li dit tout sans envie
Gart bien qu’il ne se voie mie
Ne vivra gaires s’il se voit
Cele l’entent qui pas nel croit
Gabant s’en torne si dist bien
Que sa parole ne vaut rien
Lonc tans en furent en doutance
Et en la fin fu la provance
Narcisus crut et devint grans
Et ja pooit avoir xv ans
Gens fu de cors grans par mesure
Onques si bele creature
Ne fu mais nee ne si gente
Nature i mist toute s’entente
Au deviser et au portraire
Et a grant painne le pot faire
Tant com el en ot devisé
Car tant i mist de la biauté
Q’onques ne pot rien porpenser
K’iloeques ne vausist mostrer
Primes a fait les eus rians
Sinples et vairs clers et luisans
Mais estre tot çou qu’el i fist
Li dius d’amors du sien i mist
Il li asist un doç regart
Ki tot le mont esprent et art
Puis fist le nés et puis le face
Clere plus que cristaus ne glace
Les dens fist blances coume nois
Puis les aorne trois et trois
Quant ot par li cascun’ asise
Les levres joint en itel guise
C’un poi i laisa d’ouvreture
Tout par raison et par droiture
Et quant ele ot fete la bouce
Amors une douçor i touce
Femme qui une fois la sent
De s’amor alume et esprent
Apres li forma le menton
Et de totes pars environ
Li vait polissant a sa main
Tant qu’el l’a fait soëf et plain
Cler et gissant fait le sorcil
Le cuir del front tenre et soutil
Caviaus crespes recercelés
Qui plus luisent c’ors esmerés
Quant tot ot fait a son creant
Par le viaire li espant
Et par le face qu’il ot painte
Une color qui pas n’est fainte
Ki ne cange ne ne se muet
Tant ne fet bel ne tant ne pleut
Ne se desfait en nule fin
Tes est au soir com au matin
Mesleement blance et vermeille
Amors meïsme s’en merveille
Coument ele l’a fait si bien
Tout esgarde n’i blasme rien
De quanqu’il voit li est avis
Que ne puet estre mius assis
Par tel entente et par tel cure
Et par tel sens le fist Nature
Li vallés avoit ja xv ans
Si ert mout biaus et avenans
Et amoit ja bos et riviere
C’est ses deduis et sa proiiere
K’il puisse cerf u porc trover
Ne n’en poeut pas son coeur torner

D’amer n’a soing ne rien n’en set
Dames en canbres fuit et het
Par aventure ert repairiés
De bois tous las et traveilliés
De corre estoit tous escaufés
S’en iert creüe sa biautés
Si ot plus fresce la color
Ensi pasoit les une tor
La fille au roi de la cité
Des fenestres a jus gardé
Dané ot non la damoisele
En tote Tebles n’ot si bele
Ele coisist le damoisel
Voit le si fier si gent si bel
Graisle par flans espés par pis
Les bras bien fais auques vautis
Lons et grailes avoit les dois
Et les jambes et les piés drois
Voit le ceval qui se desroie
Et fait fremir toute la voie
De tout çou qu’ele li voit faire
Ne li pot onques rien mesplaire
Tant l’esgarde que ne se muet
Com onques aviser le puet
Mout se merveille et si a droit
Por quoi si volentiers le voit
Que qu’ele doute en son corage
Si est en i pensé volage
Amors regarde cele part
Voi la douter si lance un dart

La pucele se sent ferue
A la terre chiet estandue
Isnelement oevre son sain
Par tot son piz touche sa mein
Plaie cuide trover dehors
Mais el estoit dedenz le cors
Ahi Amors com es poisans
Com est ta segnourie grans
Tu ne doutes conte ne roi
Les plus cointes mes en esfroi
Amors est rage et derverie
Ki toute gent enserre et lie
Amors escaufe Amors esprent
Amors deçoit traïst et ment
Amors ocist Amors destraint
Amors noircist viaire et taint
Amors atrait Amors enlace
Amors met gent en fole trace
Amors les fait tant cevaucier
Qu’il n’ont mes voie ne sentier
Amors a si la cose esprisse
Qu’ele ne set mes en quel guise
Ele se puise contenir
Pense et aprés fait i sospir
Or sent froidure or i a caut
Toute fremist tranble et tresaut
En mout peu d’ure est si atainte
Qu’ele en a ja la face tainte

La nuis revient le jors trespasse
La pucele est de penser lasse
Ses lis est fais vait s’en gesir
Torne et retorne veut dormir
Mais ne poeut estre Amors ne lait
Lasse fait ele mal m’estait
Ne puis dormir ne reposer
Torner m’estuet et retorner
En paine sui et en travail
Qu’es ce que j’ai Por quoi tresail
Or resent je trop dur mon lit
De Diu soiient tot cil maudit
Ki le devoient anuit faire
Tant sont felon et deputaire
Han han Or me sui aperçue
Pas n’est la coute bien meüe
Ne quit que onques fust tornee
La plume i est amoncelee
Queus merveille est ce que je veil
De ce prendra je boin conseil
Je ferai ces femmes lever
Ma coute estuet a retorner’
Lors vest une grise pelice
Si vait au lit a sa norice
Lever le fait si li a dit
Que li reface tout son lit
Cele si fait eneslepas
Oste le coute et tous les dras
Si remue neïs l’estrain

Ele meïsme i met la main
Torne et retorne fiert et bat
Or le veut haut or le veut plat
Or veut haut cief or veut haus piés
Or est li cavés trop bassiés
Or est estroit or est trop grans
Or est a une part pendans
La norice vait maudisçant
Por çou qu’il n’est a son talent
Avis li fu que bien estoit
Savés por quoi Que ele avoit
Le jovencel entroublié
Mai quant ele ot un poi esté
Et il li est menbré de lui
Dont recomence son anui
Lasse fait ele que puet estre
Je ne gis pas bien sor senestre
Or sui sor destre que me caut
Ce ne me nuist ne ne me vaut
Ne puis trover engien ni art
Que j’aie bien de nule part
Ou c’est li lis dont je me dueuil
U plus sui tenre que ne suel
U j’ai el cors ne sai quel rage
Qui si m’escaufe mon corage
Quant voil dormir si me fremis
Or me relief or me regis
Or reveul a celui penser
Que je vi ier par ci passer

K’ai ge a faire de cel vassal
C’est la riens qui plus me fait mal
Quant me menbre de sa biauté
Biaus est Qui caut s’il n’a bonté
Il est espoir fel u vilains
U envieus u d’ire plains
Qu’es ce que di K’a il vers moi
Mespris de quoi blasmer le doi
Por quoi loer Je m’en doi taire
Ja seul jou estre deboinaire
Dont me vient ore felounie
Sos ciel n’a home qui ja die
Qu’il ne soit biaus et sans mesure
Nus hom de si bele faiture
Poroit dunques estre mauvais
Tort ai je nel blasmerai mais
Certes il est et biaus et buens
Et toi que caut Ja nen iert tuens
A que faire seroit il miens
Ja n’est il pas raisons ne biens
Ne drois que je demant baron
Se par le conseil del roi non
Consel Lasse si lonc respit
Ja n’aie joie ne delit
Ja certes se je sens avoie
Le sien consel n’en atendroie
Dont te vient or ceste parole
Orains fus sage or es fole
Veus tu par toi tel consel prendre

Dont ne te vient il mius atendre
Fill’ es de roïne et de roi
Segnor te donront endroit toi
Auques t’estuet por çou souffrir
Et se il n’est a mon plesir
Qu’es ce Dané Dont n’as tu honte
Ses tu donques ke plaisir monte
Plaist toi cil plus Oïl par foi
Mais je n’en sai prendre conroi
Ne puis mie mout bien veoir
Coment je li face savoir
Veus qu’il le sace Oïl mout bien
Car il me plaist sor toute rien
Et tot quanque je li voi faire
E Dius cui ne porroit il plaire
Que je le vi si bel si gent
Ques piés vi es estriers d’argent
Quel vis quel cors ques bras ques mains
Ques ert sa sele et ses lorains
Ques eus quel bouce por baisier
Com il seoit bien au destrier
E Dius Porrai je vivre tant
Ke j’en face auques mon talant
Que je soie de lui privee
Ce m’est avis boer fusce nee
Avis Ançois est voirs sans faille
Lasse com sui en grant bataille
Ne sé que face ains me merveil
Mestier aroie de consel’
Ensi se demente par soi
Tote nuit est en tel esfroi
Or pluere or pense or gist or siet
Or li replaist qu’ele se liet
Or se castie or se conforte
Et puis se vauroit estre morte
En grant torment en grant dolor
Fu tant que vint desi qu’au jor
Grevee estoit et traveillie
Lors est un peu asouagie
De tel angoisse et de tel mort
Li oeul li cloent si s’endort
Eins que peüst le jor coisir
Se resveille ne poeut dormir
Et vait ester a la fenestre
Garde sor destre et sor senestre
Savoir se verroit nule part
Celui qui si l’escaufe et art
Car par ilueques doit passer
Et a cele eure en bos aler
Et quant ele a tant atendu
Cline s’avant si a veü
De loing venir le jevencel
Mais onques mais ne vit si bel
Ne si bien fait si com li sanble
Donc se plaint puis sospire et tranble
Ele l’esgarde et est en pes
Tant con le pot veoir de pres
Mais quant el le vit eslongié
Faut li li cors plaissent li pié
Pasmee ciet el pavement
Puis recomence son torment
Primes li plaist qu’ele li mant
Aprés reprent autre talant
Et dist qu’ele ne set mesage
Cui ele ost dire son corage
A Dius’ fait ele en com grant paine
Me met cis maus qui si me mainne
Ainc mais ne seu je nient d’amer
Et or me fait color muer
Onques mais ne soi qu’Amors fu
Or a primes l’ai conneü
Or me fait il sans froit tranbler
Ne sai de moi consel doner
Se cil que je tant ain m’amast
U se estoit qui en parlast
Et mes peres le consentoit
Bien le porroie avoir par droit
Mais n’est pas drois que jel requiere
Assés somes d’une maniere
D’une biauté et d’un eage
Se nous ne soumes d’un parage
Il est assés de haute gent
Si ne soumes mie parent
Dané que vas tu devissant
Ce ne te vaut ne tant ne quant
Tes pere n’a de çou que faire
Trop entent a son autre afaire
Ke porrai je donc devenir
Je ne puis mais cest mal souffrir

Mander le veil ce que je quier
N’a mesage ne l’os cargier
Assés est mius que je li die
Mais je criem qu’il ne m’escondie
Et s’il del tout m’escondisoit
Autres messages qu’i feroit
Nus ne fera ja si la cose
Com cil cui ele est quant il ose
Quel part le cuides tu trover
Coment porras a lui parler
De ce n’ai je nule pauor
Le matin le verrai au jor
Bien m’en istrai ja nel savront
Cil qui en la canbre gerront
Ja l’atendrai en cel cemin
Par u il vait cascun matin
Quant ert des autres eslongiés
Irai se li carai as piés
Conterai li toute ma vie
Com Amors m’a en sa baillie
Quant li arai tout regehi
Prierai li por Diu merci
Qu’es ce Dané que tu redis
Est tous tes sens si tost peris
As tu tote bonté perdue
Ques rage t’a si esmeüe
Es tu si fole et si dervee
Ke tu iras tote esgaree
Ses tu que soies fille a roi

De ce prendrai je bien conroi
Amors n’a soig de seignorie
Cil n’aimme pas qui bien ne prie
Lasse tout ai perdu le sens
K’ai j’ore dit Quant me porpens
Si me retieng del tout por fole
Ne me tieng point en ma parole
Ne sai que voil aler tracier
Car ne sai voie ne sentier
Cui caut Ce ne me grieve rien
Amors m’avoiera mout bien’
Quant tout ot dit et devisé
Si a en son consel trouvé
Qu’ele i ira a çou se tient
La nuis s’an va li jors revient
La pucele fu en freor
Ne dormi onques duque au jor
Si tost com la clarté en vit
Tout souavet eisci du lit
Merveille est d’Amor qui tant fait
Qui tot enbrace et tot atrait
Sage home fait estre sans honte
Savoirs qu’il ait riens ne li monte
Il l’ensege a aler par nuit
Seürement et sans conduit
Quant plus fait lait tans et oscur
Mout a le cuer felon et dur
Ja de nului n’ara pitié
Des que l’a pris et enlacié



Tout le cuer li tranble et esmuet
Tant le maine com il plus puet
Tes eure est dusques a la mort
Amors n’i garde droit ne tort
Ceste Dané fille le roi
A il ja si traite vers soi
Ne set dont est de quel parage
Ne ne tient pas son fol corage
Cuide bien soit quanqu’ele fait
E Dius com a empris fol plait
Ele a la cambre desfremee
Par un guicet s’en est enblee
Et vait si com cemins li dure
Dequ’a i bos ne s’aseüre
Qui pres estoit de la cité
Car ele avoit bien esgardé
Des fenestres u ele estoit
Que li vallés iloc venoit
Lors est en un buisson assise
Tote nue fors de chemisse
Et affublee d’un mantel
Aloeuc atent le jovencel
Et lors porpense que dira
Dius’ fait ele quant il vendra
Donés que j’aie hardement
De tout dire seürement’
A itant fine s’oraisons
Garde si voit ses conpaignons
Et quant il sont venu si pres
Que veoir ne les ose mes
Endroit un abre se repont
Cil passent outre si sen vont
Et Narcisus venoit ariere
Tos sous parmi une quariere
Ja estoient si conpaignon
Bien loig le trait a i bojon
Tot droit a lui vint la pucele
Cil l’esgarda si la vit bele
Por ce qu’a tele eure est levee
Cuide que ce soit diuesse u fee
Del ceval descent si l’encline
Pres de lui se trait la mescine
Eins que li die autre parole
Les eus li baise si l’acole
Il se merveille por quel fait
Demande li qui est u vait
Sire’ fait ele or ne t’anuit
Une lasse cui tos biens fuit
Qui mout petit prise sa vie
Se por çou non qu’en toi se fie
Biaus sire ce te di jou bien
Je te desir sor tote rien
Mes cueurs est mout por toi destrois
Des ore mais est il bien drois
Que tu aies de moi merci
Nel te mant pas ains le te di
Je pri por moi nient por autrui
Esgarde saces qui je sui
Je qui ensi paroil a toi
Sui fille ton seignor le roi
Por t’amor pens et jor et nuit
Amors m’a ça livré conduit
Amors me done hardement
N’i venisce pas autrement
Or ait merci qui merci crie
Car en toi pent tote ma vie
Tu seus me peus santé doner
Mout nous poons bien entramer
Biaus sire otroie moi t’amor
Rent moi santé tol moi dolor
Car assés somes d’un aé
D’une maniere de biauté’
Narcisus l’entent si sorrist
Esgarda la et se li dist
Par Diu pucele mout es fole
Quant onques en meüs parole
Et male cose as mout enprise
Qui ja t’es d’amer entremise
Encor te venist mius dormir
Com osas ça sole venir
Merveille as fait trop es hardie
Ce tien je mout a grant folie
Doit ensi aler fille a roi
N’apartient pas n’a moi n’a toi
K’amer saçons ne tant ne quant
Car trop somes encor enfant
Tu dis qu’Amors te fait mal traire
De ce ne te puis jou droit faire
Je ne sai rien de tel ahan
Ne ne l’asaierai auan
Mais se c’est voirs que mal te face
Garderai m’en ja Diu ne place
Que je l’assai por mal avoir
Je ne quier rien d’amer savoir
Mais je te lo va t’en ariere
Tu pers et gastes ta proiiere’
Quant ele l’ot vers lui se trait
Sospire pleurerien ne fait
Et gete ariere son mantel
Tote est nue le cors a bel
Tant l’a destrainte la froidure
Et la voie qui trop est dure
Li sans li saut parmi l’orteil
Qui tot le pié li fait vermeill
L’iaue li ciet aval la face
El goint les mains vers lui et lace
Cil l’esgarde si la voit bien
Et dist que ce ne li vaut rien
Voit les eus plorer tenrement
Qui l’esgardent mout doucement
Les mains plus blances que n’est nois
Nues sans gans et sans orfrois
La car blance sor la cemise
Nule pités ne l’en est prise
Dius si dur cuer et si felon
Sousiel n’a si rice baron
Prince conte ne roi si haut
Enpereor ne amiraut
Ki longement se tenist mie
Qu’i ne plorast de conpaignie
De quanqu’ele li dit n’a cure
Tort a de rien ne l’aseüre
Encore avoit a dire assés
Quant Narcisus en est alés
Cele remaind de del se pasme
Et quant revient sa vie blasme
Lasse’ fait ele or sui je morte
Que nule riens ne me conforte
Or sui je morte et malbaillie
Quant m’esperance est si faillie
Que riens que je die n’avient
Tos biens me fuit tos maus m’avient
Dané je te disoie bien
Onques croire ne vausis rien
Que il m’osast ensi baillir
Par Dieu toi a il fait faillir
Bien le counois et si m’en plaing
Et or me torne a grant desdaing
Moi a il escondite moi
Donc ne sui jou file le roi
Et il est fius a un suen home
A Dius con ci a pesant some
Si greveus fais a sostenir
Que porai je ore devenir
Dius com mar furent si bel oueil
Ki si sont plain de grant orgueil
S’il fust lais si m’en pesast viaus
Ce poise moi qu’il est si biaus
Vilainnement parla a moi
Que li desplot Ne sai par foi
Que li pot il en moi desplaire
Ce qu’il est fel et deputaire
Sui gentius femme sui pucele
Sui assés gente et assés bele
Et s’ai beaus piés et beles mains
Il n’i a el il est vilains
Et fel et mout mal afaitiés
Lasse dont ne vit il mes piés
Por lui sanglens et espinés
Ne ne s’est pas amesurés
Ice que est que je di ore
Ja l’ain jou trop et plus encore
Voire par Diu et voul amer
Je ne le puis entroblier
Or m’est s’amors tote novele
Car sa biatés qui me rapele
Quant m’en voeil partir me ratrait
Ne me caut de quanque il a fait
Se il encor se repentoit
Et il por amender venoit
Mais il n’a soig d’ofrir droture
Car il est de male nature
Nel puis laiscier nel puis guerpir
Ne me puis de s’amor partir
Ne sai por qoi si m’en merveil
Or m’estuet querre autre conseil
Or i envoierai mesage
Il n’ara ja si dur corage
Se je revieng sovent a lui
Que je nel vainque par anui
Or me desplaist quanques je di
Car jou meïsme i failli
Por qu’i envoierai autrui
Ne sai que faç ne sai u sui
Qui sui je donc Qui est mes pere
Li rois est ore Et qui ma mere
Donc ne ses tu qui La roïne
Mençongne est ains sui orfeline
Je n’ai ami je n’ai parent
Je n’ai conseil de boine gent
Par Diu si as tu es Dané
Ai je donques le sen dervé
Ja soloie je estre plus sage
Sui je devenue sauvage
Que faz en bos Que sui ci quisse
Je me contieng en male guise
Ce fait Amors Qu’est amors Lasse
Ne sai Plus a droit le nomase
Se je desisce derverie
Mener me fait molt male vie
Or sui en pes or su en guerre
Vous diu du ciel et de la terre
Et cil de l’air et de la mer
Vos tuit qui rien savés d’amer
Et qui estes en sa baillie
Et tu Venus qui m’as traïe
Ensanble au Diu d’Amors ton fil
Giete me hors de cest peril
Et de celui prendés vengance
Por cui je muir sans esperance
Faites qu’il sace qu’est amors
Si qu’il ne puist avoir secors’
Li diu ne l’ont pas mesoïe
Bien sera fet quanqu’ele prie
Ele vient droit a son guicet
Dedens sa canbre se remet
Narcisus ot i cerf meü
Et toute jor l’orent seü
Molt par faisoit angouseus caut
Car li solaus estoit mout haut
Et quant mïedis fu passés
Li vallés fu mout escaufés
De ses conpaignons se desoivre
Si va querant eve por boivre
Lors a trové une fontainne
Qui mout ert clere et douce et sainne
Desus est l’erbe haute et drue
Ki tout entor estoit creüe
Il voit l’iaue parfonde et bele
Cler le ruisel et la gravele
Descendus est desus le mabre
Son ceval atace a un abre
Iloques li plot a remaindre
Et quant il vaut son soif estaindre
D’un autre soif est escaufés
Ki graindre mal li fait assés
Quant il se baise et il boit
Dedens en la fontaine voit
L’onbre qui siet de l’autre part
Avis li est que le regart
Cuide ce soit fee de mer
Qui la fontaine ait a garder
Mout esploite Amors en poi d’eure
Quoi que cel siet et il demeure
Et l’onbre en la fontaine voit
Mout se merveille que ce soit
Sel comence si a amer
Que il n’en pot ses eus torner
Quant plus l’esgarde plus li plaist
Ne sone mot ançois se taist
Car il crient s’ele l’ot parler
Que n’i voille plus demorer
Mes mout esgarde viseument
Le vis le cors que voit si gent
Loe les eus les mains les dois
Mout est angouseus et destrois
Ne set qu’il voit l’iaue li ment
Il se loe si ne l’entent
C’est sa biautés qu’iloques voit
Et il meïsmes se deçoit
C’est cil qui or blasmoit Amor
Or l’a ja mis en tel freor
Or li prie qu’il le seceure
Plaint soi et puis souspire et pleure
Mes esgarés est d’une cose
Ne se poeut taire et parler n’ose
Plaint soi aprés fait un sospir
De parler ne se puet tenir
Cose’ fait il que laiens voi
Ne sai coument nomer te doi
Se dois estre ninphe apelee
O se tu es duesse u fee
Qui que tu soies vien ça fors
Et si me mostre tot ton cors
Tu ne dois pas estre trop fiere
Vien ça Que trais tu ariere
Por qu’es orgelleuse vers moi
Ne sui gaires mains biaus de toi
Maintes fois ai esté requis
Or sui de male ardor espris
Or sen je bien com lor estoit
Qu’eles se plaignoient a droit
Que te vois tu or reponant
Parole a moi si vien avant
Legierement i pués passer
Entre nos deus n’a nule mer
Mais un peu d’iaue qui m’ocit
Las entent ele que j’ai dit
Nenil espoir trop est parfont
Par Diu si fait et si respont
Je li voi les levres movoir
Mais l’oïe n’en puis avoir
L’iaue ne laist la vois venir
Et fait que ne la puis oïr
E las por quoi ne l’oi parler
Que ne se vient ça fors mostrer
U ce li vient de grant orgueil
U el ne vuet çou que je voeil
Car quant je ri je li voi rire
Quant je sospir ele souspire
Et quant je plor ele autretel
K’el ne fine ne ne fait el
Devant que j’autre cose face
Je voi les larmes en la face
Ne mes caviaus ne puis je traire
Que ne li voie autretel faire
Mais por quel fait S’ele m’amast
Ele iscist hors si se moustrast
U ensi me veut escarnir
U ne poeut pas a moi venir
Que ferai jou Que porrai dire
Or pens or plor et or veul rire
Or resent mal et or me dueil
Et or ne resai que je voeil
Le cuers m’escaufe et puis ai froit
Quel froidure ai je Que ce doit
Desqu’il fait si grant caut ça fors
Que jou ai froit dedens le cors
Or me menbre que j’oï dire
Que tel torment et tel martire
Et tel vie seulent mener
Cil qui s’entremetent d’amer
Est dont Amors qui si me mainne
Et me fait traire mal et painne
D’Amors ne doi je riens savoir
Si sai qu’il est de grant pooir
Et qu’il me destraint et travaille
Tant sai je bien et croi sans faile
Mais dont il est ne qui il soit
U il converse u on le voit
Quel gent quel terre il a sous soi
Ce ne puis jou savoir par moi
C’ai jou a faire de lu querre
De son païs et de sa terre
Se jel demant assés est pres
Dedens moi le sent mout engrés
Ne m’estuet pas que loig le quiere
Or ai veüe sa maniere
Or m’est avis que je sai bien
Dont est Unques mais nen soi rien
Nes fu dedens une montangne
Es roces de terre griffaigne
U tos jors a et noif et glace
Dur a le cors dur’ a la face
Cuer d’aïmant vaines de fer
Ses repaires est en infer
Ne fu pas sages ains mesprist
Qui es nonbres des dieus le mist
N’avoit mie bien esgardé
Son felon cuer sa crualté
Diu ne font pas mal a la gent
Mais Amors veut tos jors torment
As haus homes est fel et durs
Et buens as sers et as tafurs
Ja ne querai que que nus die
Qu’i ait el ciel nule baillie
Or es tu ja d’Amor mout sages
Qui t’an a tant dit Tes corages
Je ne cuit pas que ce puist estre
Que tu en saces tant sans mestre
Amors est mastre qui me duist
Qui dedens le cors m’art et cuist
Il m’aprent tote sa nature
Et si m’angousce sans mesure
A douce riens qui si m’esprens
Se tu savoies queus tormens
Et queus painnes jou ai por toi
Tu venroies parler a moi
Ge muir en fin n’i a conseil
Ains que demain voie soleil
Me porra on ci trover mort
S’avoir ne puis autre confort
Mout est tes cuers u fel u fiers
Car mout m’esgardes volentiers
Si com j’entent a ton sanblant
Et si ne veus venir avant
Et je mout doucement te pri
Que tu aies de moi merci
Ce que je fas je te voi faire
Onques riens ne me peut mes plaire
Tot le mont ai por toi laissié
Tu m’as del tout vers toi plaissié
Ensi se plaint n’en pueut partir
Iloeques veut vivre u morir
Ne li puet plaire autres consaus
Ja ert abaissiés li solaus
Tote la nuit fu en dolor
Iloeques fu desi au jor
Onques ne menga ne ne but
Ne sa folie n’aperçut
Que que il pleure et grant dol maine
Les larmes troblent la fontainne
Et por l’iaue qui torble estoit
Ne pot veoir ço qu’il soeloit
A las’ fait il qu’est devenue
U est alee Or l’ai perdue
Et je sui ci remés tous sous
Caitis dolans et angousçous
Nule arme o moi ci ne remaint
Fors seul Amors qui me destraint
Sa conpaignie ne me faut
Morir m’estuet et moi que caut
Mius veul morir isnelement
Qu’en tel paine estre longement’
Lors se regarde puis si voit
L’unbre qui en l’iaue aparoit
Sosrit et or li est avis
Que cele li a fait un ris
Lors est encore plus destrois
Baise l’eaue plus de cent fois
Avis li fu que mout ert pres
Ne retenir ne se pot mes
Gete les bras cuide le prendre
Mais ne set tant lacier ne tendre
Qu’il puise l’avoir ne trover
Lors se comence a porpenser
Si voit que prendre ne la pueut
Et mout est pres si ne se muet
Ensi li fuit si le deçoit
Et cuide que fantosmes soit
Un poi est en son sens venus
Lors counoist qu’il est deceüs
Et voit que c’est unbres qu’il aimme
Mout par se blasme et fol se claimme
Et neporquant ne set que faire
Son corage n’en puet retraire
Desvoiés est ne set guencir
N’a droite voie revenir
Car il estoit si escaufés
Qu’il n’en puet estre retornés
Et quant plus est desesperans
Tant est l’angoisce assés plus grans
Dont se tormente dont s’ocist
Ne set que fait ne set que dist
Bien sai que voir dist li devins
Ma mors est pres c’en est la fins
Car en fol liu ai mis m’entente
Or n’i ai je mais nule atente
Or sent et croi et sai de voir
Qu’esperance n’i puis avoir
Et d’itant sui plus angouseus
Et plus m’art et esprent li feus
Car ançois viaus me fu depors
Li esgarders et grans confors
Et quidai veoir quoi que soit
De l’unbre qui me decevoit
Si me feïst auques de bien
Mais ore sai que n’en voi rien
Por çou m’est li maus plus engrés
Or ne puis estre une ore en pes
Or n’aim je nule rien vivant
Or ne sai je que je demant
Queus amors est ce dont me duel
Quant j’aim si ne sa que je veul
Le cors le vis que je la voi
Ce puis je tot trover en moi
J’aim moi meïsme c’est folie
Fu onques mais tes rage oïe
Las je sent bien cis maus m’engraine
Si ne voi home qui me plagne
Vos camp vous pré de ci entor
Por Diu esgardés ma dolor
Plaigniés mon cors et ma biauté
Et si dites Mar se vit né
Cist enfes qui tel mal endure
Et muert par grant mesaventure
Et tu forés qui ci t’espans
Qui tant es ansiiene et grans
Pieç’a que tu iés ci creüe
Et mainte amor as ja veüe
Car me di s’onques a nul jor
Veïs si angousceuse amor
Porpense toi et sel me di
Nenil par foi jel sai de fi
Vous diu qui tout le mont jugiés
Car vous prenge de moi pitiés
Por quoi me faites tant languir

Assés vaudroie mius morir
Ainmi las com cil diu sont sort
Nus d’eus por quoi ne me secort
Qui itel fin me voient faire
Il ne sont pas si deboinaire
Ce m’est avis com on disoit
Poeuent il riens On dit a droit
Desque jes apel tos et pri
Ne de moi n’ont nule merci
Donques doi je par droit quidier
Qu’il ne peuent nuire n’aidier
Dont me vient ce que je di las
Ne doi croire ne ne croi pas
Mais vos diu le me pardonés
Car je paroil comme dervés
Com hom de tel folie espris
Que ne sai por quoi je languis
Ne je ne sai que demander
Fors çou que on ne puet doner
Et o moi vient et o moi vait
La cose qui tel mal me fait
En moi est tot quanque je vueil
Et si ne sai dont je me doeul
Je sui ce que je tant desir
Jou meïsmes me fas languir
Des que je ai çou que demant
Por quoi n’en fa ge mon talent
Ne sai car j’aim et sou amés


Et çou que j’ain me raimme assés
Et n’est pas en menor esfroi
Si n’en poons prendre conroi
Poons Mes puis’ car je sui sous
Et ciste amors n’est pas de dous
Proier Et que doi jou proiier
Çou que j’aim ne me sat aidier
Ne conseil doner ne me puet
Or n’i a el morir m’estuet
Las je me plaing mais nus ne m’ot
Parens que j’aie n’en set mot
Que sont ore tuit devenu
Mi conpaignon qui m’ont perdu
De tote gent sui eslongiés
Et en cel bos tous seus laissiés
Je quit que tote riens me het
Las ma mere por quoi ne set
Si me venist plaindre et plorer
Auques me peüst conforter
Mais dont ne m’a nus esgardé
Qui plaigne moi et ma biauté
Certes oïl viaus la pucele
Que je trovai l’autrier si bele
Ki se clamoit cetive et lasse
Et me prioit que je l’amaisse
Or me puis je caitis clamer
Por çou que ne la voil amer
Ahi las tant par fui vilains
Et de grant felonie plains

Et tant fui durs et de mal aire
K’el onques ne me pooit plaire
Biaus sire Dius car venist ore
Espoir mestier m’aroit encore
Plus que mere pere ne suer
S’i pooie torner mon cuer
Et si aploier mon corage
Que j’oubliaisce ceste rage
Car Amors m’a si escaufé
C’amer m’estuet estre mon gré
Mais une rien cuit bien entendre
Que se m’amors seüst u prendre
Et je veïsse autru que moi
Ne fuisce pas en tel effroi
Dius s’or venoit par aventure
Ja porroit estre bien seüre
Que ele conqueroit m’amor
Et me geteroit de langor
Bien me devoit maus avenir
Quant onques ne le voil oïr’
Quoi qu’il parole et il se blasme
Li cuers li faut iii fois se pasme
Et la parole a ja perdue
Ovre les eus si a veüe
Dané qui vient tote esgaree
Qu’Amors avoit si escaufee
Que toute nue en son mantel
Aloit querre le jovencel
Il le regarde ne dist mot
Car parler veut mais il ne pot
La fontaine li mostre au doit
Et l’onbre qui si le deçoit
Les bras li tent les levres muet
Les eus ovre si com il puet
Sanblant li fait que se repent
Ele l’esgarde bien l’entent
Vers lui se trait et mot ne dit
Lors se tormente lors s’ocit
Ele le baise ele le tient
Ele se pasme puis revient
Ele l’acole ele l’enbrace
Baise les eus baise la face
Ahi’ fait ele dous amis
Come estes de la mort soupris
Biau sanlant me volés mostrer
Mais ne poés a moi parler
Lasse si mal asanblement
Si dolereus enbracement
Si cort deport si cort delit
Si grant angousce qui m’ocit
Lasse ma proiiere l’a mort
Or n’i a mais autre confort
Morir m’estuet de conpagnie
Car assés mius aim mort que vie’
Li vallés muert la vie s’en vait
La pucele plus pres se trait
Vers soi le trait par tel aïr
Du cors se fait l’ame partir
Ç’a fait Amor qui l’a souprise
Andui sont mort en itel guise
Or s’i gardent tuit autre amant
Qu’il ne muirent en tel sanblant



